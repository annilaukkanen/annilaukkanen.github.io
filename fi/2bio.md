---
layout: default
title: Biografia
permalink: /fi/bio/
lang: fi
id: bio
---

Diplomipianisti Anni Laukkanen (s.1989) on erikoistunut liediin ja kamarimusiikkiin. Hän valmistui musiikin maisteriksi Sibelius-Akatemiasta keväällä 2014 erinomaisin arvosanoin ja aloitti tämän jälkeen liedopintonsa Berliinissä Hanns Eisler -musiikkikorkeakoulussa Wolfram Riegerin luokalla. Opintojensa ohella hän työskentelee prof. Elisabeth Werresin laululuokan säestäjänä Berliinin Universität der Künste -taideyliopistossa.

Vuosien varrella Laukkasen pianonsoiton opettajina ovat toimineet mm. Tuija Hakkila, Ilmo Ranta, Juhani Lagerspetz ja Erik T. Tawaststjerna. Hän on lisäksi syventänyt osaamistaan useilla mestarikursseilla opettajinaan mm. Eero Heinonen ja Laurent Cabasso. Lukuvuoden 2012-13 Laukkanen vietti vaihto-oppilaana Pariisissa (CNSMDP) Claire Desertin luokalla syventyen erityisesti ranskalaiseen musiikkiin. Tällöin hänet valittiin myös Jeff Cohenin liedluokalle, mikä sai hänen innostuksensa liedmusiikkia kohtaan kasvamaan entisestään ja johti esiintymisiin Louvressa ja Hôtel des Invalidesissa. Liedoppia hän on saanut omien opettajiensa lisäksi Thomas Quasthoffilta, Robert Hollilta, Eric Schneiderilta ja Rudolf Jansenilta. 

Laukkanen konsertoi aktiivisesti liedpianistina, solistina ja kamarimuusikkona. Tiivis yhteistyö useiden laulajien kanssa on synnyttänyt konserttiprojekteja niin Suomessa, Ranskassa kuin Saksassakin.  Mezzosopraano Amanda Martikaisen kanssa hänet valittiin syksyllä 2014 kymmenien liedduojen joukosta osaksi Festival Vocalis -musiikkifestivaalia Hollannissa. Marraskuussa 2015 hän sijoittui yhdessä sopraano Lauren Edwardsin kanssa Pariisin Nadia et Lili Boulanger -liedkilpailujen finaaliin. Lisäksi keväästä 2016 lähtien hän on yksi Berliinin Yehudi Menuhin "Live music now" -säätiön stipendiaateista.  
